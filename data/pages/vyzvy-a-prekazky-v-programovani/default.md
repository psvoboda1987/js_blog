---
Výzvy a překážky v programování
---

Když se o něco snažíte, začnou vám chodit výzvy a zkoušky. Jde o to, jak je překonat a nenechat se jimi odradit.
<br>
V programování jsem si všiml během prvních dvou let hned několika výzev, které nebyly spojeny jen s trpělivostí a vytrvalostí. Důležité jsou i věci, které bych nečekal, některé mi přijdou skoro paradoxní.
## Neučit se vše, co se nabízí
Na světě jsou desítky doplňků, nástrojů pro zjednodušení práce a řada frameworků snad pro každý jazyk. Většina z nich je navíc open source a free. Nejen, že je potom o něco těžší si na začátku vybrat, ale náročné je i naučit se nešilhat po nejrůznějších novinkách a trendech.
## Najít si svou specializaci
Říká se: "Kolik jazyků znáš, tolikrát jsi člověkem". To platí do jisté míry i o jazycích programovacích. Při učení dalšího jazyka často zjistíte, že toho mají mnohem víc společného, než odlišeného. A práve tohle je oblast, ve které je potřeba být fakt dobrý. Mít velmi dobře zvládnuté základy. Navíc některé jazyky více vynikají v určitém směru použití a to je na nich skvělé. Když programátor ovládá určitý jazyk na 50% tak to neznamená, že když pracuje se stejně zdatným kolegou tak dohromady umí 100%. Firma sice potřebuje řešit i zastupitelnost pracovníků, ale pořád je lepší, když mám odborníka na front end, back end, databázi a server, než když umí každý z nich trochu od všeho.
## Naučit se nejen konkrétní ale i abstraktní myšlení
Myšlení abstraktně je velmi důležité. Umět vidět spojitosti, podobnosti, systémovost čili skrytý řád podobně jako detektiv. Tyto společné znaky se dají využít na zpracování velkého množství dat jednou dobře napsanou funkcí. A v tom je asi největší síla programování. Že jeden člověk prozkoumá data a napíše instrukce pro počítač, který pak může pracovat dnem i nocí. Počítače pracují mnohem rychleji než lidi, dělají méně chyb a vždy dodrží daný postup. Nejsou kreativní jako lidé a právě proto se tak skvěle hodí na rutinní práci. A když se rozbijí, celkem snadno se nahradí a pokračují tam, kde práce skončila. Člověk tak řeší jen vyjímky a výpadky.
<br>
Proto je potřeba naučit se z článků, video návodů, seminářů nejen konkrétní řešení problému. Ale odnést si z toho mnohem víc. A sice způsob přemýšlení, řešení a analyzování situace. Odnést si něco, co lze aplikovat i na jinou situaci, z čeho můžu částečně čerpat inspiraci.
## Pravidelně se vracet k základům a posilovat je
Jaké věci potkáte ve většině jazycích?
<br>
**Smyčky** umožňují zpracovat velké množství dat. Nebo x-krát spustit nějakou sadu instrukcí.
<br>
**Intervaly** se jednou za x času spustí danou část kódu.
<br>
**Funkce** seskupí a uloží sadu konkrétních instrukcí a lze ji tak přepoužívat znovu a znovu.
<br>
**Podmínky**, které si poradí s určitými odlišnostmi. A díky kterým můžete spustit jednu fuknci na data různého typu a přesto bude výsledek správně.
<br>
**Třídy** definují a pomáhají tvořit **objekty**. Třídy mohou používat abstrakci, dědičnost a nastavit určité základní bezpečnostní zásady pro přístup k jejich vlastnostem a metodám.
<br>
**Rekurze** umožňuje vyřešit komplexní problém opakováním řešení jeho jednotlivých kroků.
<br>
**Abstrakce**, kterou používají funkce i objekty, bez které by se kód rozbil při sebemenší změně vstupních parametrů.
## Vnímat rozdíl funkcionality a syntaktického zkrášlení
Když přijde nová verze úprav a rozšíření programovacího jazyka nebo frameworku je důležité rozpoznat co přináší. Co je jen zkratka, zjednodušení zápisu a co je zásadní změna v chování, funkčnosti kódu, který je nyní možné spustit.
<br>
Nejde navíc jen o rozdíly v různých verzích. Jde i o to, že stejná věc lze zapsat různými způsoby i v rámci totožné verze jazyku.
## Naučit se kód kvalitně psát, aby ho šlo rychle a jednoduše číst
Jsou případy, kdy něco napíšete a pak už to nikdy neuvidíte. Ve většině případů se ale ke kódu vracíte. A pokud jste si nadělali technický dluh, tak ho budete buď tlačit před sebou znovu a znovu, kdykoliv do kódu nahlížíte a něco upravujete, přidáváte. Nebo ho budete řešit později, ale to se vám nemusí z časových důvodů hodit. Zpracujte každý řádek na určitou rozumnou míru optimalizace ještě v době, kdy kódu rozumíte a máte informace o něm a vnitřní vazby v hlavě čerstvé a dobře zmapované. Dobré zásady formátování, pojmenovávání a řazení v kódu ocení váš spolupracovník, šéf i vy až na to přijde čas. A to v každém jazyku.
## Vytvářet reálné příklady a aplikace
Kód, který opíšete z návodu, článku nebo videa je hezký začátek. Máte tak jistotu, že daný příklad funguje a můžete jej studovat a vzít si jej jako referenci. Je ale potřeba realizovat své vlastní nápady, nebo alespoň opsaný kód trochu vylepšit, rozšířit a přitom nerozbít. Dodělat tam něco svého, dát do toho nějaký svůj nápad. Jinak se člověk nenaučí to, co programování předchází: nápad, návrh, skica, schéma, popis, teoretický rozbor architektury. Nenaučíte se ani myslet dopředu, jak to bude fungovat, když se měřítko aplikace zvýší 10x. Když bude chtít někdo provozovat web v pěti jazycích, jak se pak rozpozná, odkud má přijít obsah ve správné jazykové verzi atd.
