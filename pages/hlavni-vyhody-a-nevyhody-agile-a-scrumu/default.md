## Hlavní výhody a nevýhody Agile a Scrumu

Slovo agilní samo o sobě znamená především schopnost se obratně pohybovat. Nejít stále jen přímo vpřed. Ale reagovat na překážky a umět je obejít nebo přeskočit tak jako v gymnastice.
<br>
Hlavní zásady agilního vývoje software jsou:
* Procesy a nástroje jsou důležité, ale důležitější je mít schopné lidi pracující v efektivním týmu
* Dobrá dokumentace dává lidem potřebné informace, ale prioritní je mít kvalitní produkt
* Spokojení uživatelé jsou důležitější než odškrtnuté body v seznamu požadavků
* Projektový plán je užitečný, ale hlavní je dostat se do cíle a reagovat na změny, když je to potřeba

Léta zkušeností vývoje aplikací dala profesionálním vývojářům nadhled v tom, co je správné a vhodné dělat a na co se soustředit. Je to především:
1. Průběžné dodávání funkčního softwaru uživateli
2. Přijmout fakt, že změny zadání mohou přijít a nejspíš přijdou
3. Dodávání verzí produktu je lepší týdně, než jednou za měsíc
4. Bezprostřední a nejlépe denní spolupráce lidí zabývajících se obchodem a vývojáři je zásadní
5. Projekty je nejlepší svěřit do rukou motivovaných jedinců, kteří si zaslouží důvěru
6. Komunikace tváří v tvář je nejlepší formou předávání informací
7. Funkční software je nejlepší měřítko postupu
8. Udržitelné tempo vývoje je lepší než náhlé skoky
9. Soustředění se na používání dobrého designu a vysoké technické kvality
10. Jednoduchost - snaha o maximalizaci množství práce, která není třeba dělat
11. Architektura, požadavky a design zajistí nejlépe autonomní tým
12. Pravidelná týmová zpětná vazba na téma jak pracovat efektivněji a její praktikování

Výhody Agile obecně:
* klient dostává průběžně funkční části a může je jednotlivě testovat a vyjadřovat se k nim
* tým nepromarní měsíc na něco, co nakonec uživatel odmítne a nemusí začít od začátku
* tým funguje samostatně, nepotřebuje zásahy od lidí z vedení, kteří nevědí nic o programování
* programátoři se snáze a rychleji domluví mezi sebou, protože se znají a vědí, kdo co dělá
* plánování dává prostor na průběžné zařazení bloků se zaměřením na včasné splácení technologického dluhu
* lidé v týmu sdílejí svoje postřehy a zkušenosti, pokud někdo udělá chybu, řekne o tom ostatním, aby se nepromarnilo víc času

A nyní některé nevýhody:
* protože se aplikace vyvíjí postupně, může být složitější vytvořit dobrý design a ke konci se může stát, že je potřeba předělat již hotovou práci kvůli růstu systému a následkům, se kterými se nepočítalo
* v iteraci se občas některý use case vyřadí, čímž se ušetří práce, později se ale může ukázat, že o několik iterací dále začně dávat smysl
* práce na jednotlivých částech se může na několik iterací pozastavit a upřednostnit prioritnější části, výsledek je tak často rozkouskovaný a není jednoduché se znovu dostat "do sedla"
* agile je reakcí na práci v podmínkách, které se často mění a nejsou známy dopředu, často se tak stane že se původní odhad "sekne" o několikanásobek času k dokončení nebo není vůbec odhadnutelný, klient na to musí být připraven
* týmy sice fungují dobře mezi sebou, ale není vždy snadné dobře uchopit funkci product ownera, člověka, který zajiťuje, že produkt bude mít vše, co mít má a nebude mít, co mít nemá
* pokud má tým více projektů, vývojáři, kteří mají v iteraci více volného času jsou často nuceni věnovat se jiným projetům místo toho, aby pomohli kolegům dotáhnout dluh v rámci dané iterace
